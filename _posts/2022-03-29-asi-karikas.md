---
layout: post
title:  "ASI Karikas 2022"
date:   2022-03-28 16:45:31 +0200
categories: blog
---

19\. märtsil toimus Mektorys ASI Karika (https://asikarikas.ee/) finaalvoor. ASI karikas on kooliõpilastele suunatud programmeerimisvõistlus, mille viisid ühiselt läbi TalTechi tudengiorganisatsioon Lapikud ning Arvutisüsteemide Instituut (ASI).

Eelvoor toimus novembrist veebruarini virtuaalselt - võistlejad said eelvooru ülesandeid mugavalt kodus lahendada ning need seejärel korraldajatele saata.
Eelvoorust kutsuti finaali Tallinna Tehnikagümnaasiumi ning Tartu Jaan Poska gümnaasiumi võistkonnad. Nii nagu on traditsiooniks kujunenud, osales ka sel aastal võistluse finaalis TalTechi I kursuse tudengitest koosnev meeskond. Tudengimeeskonda küll kohtade jagamisel arvesse ei võeta, kuid võistlejad saavad nendega mõõtu võtta ning nende abil tudengieluga lähemalt tutvuda.

![ASI Karikas 2022 osalejad ja korraldajad](https://i.imgur.com/3iNVQhn.jpg "ASI Karikas 2022 osalejad ja korraldajad")

Tallinna Tehnikagümnaasium on ASI Karikal edukalt osalenud juba mitu aastat, sel aastal olid võistkonna liikmeteks Rainis Randmaa, Karl-Mihkel Ott, Gregor Suurvarik ning Robin Teaste. Tartu Jaan Poska osales võistluse finaalis esimest korda koosseisuga Sten Marcus Oja, Kaur Tenson, Kaaren Tenson ja Tristan Tõruke.

2022\. aasta karika viis koju taas Tallinna Tehnikagümnaasium. Kuigi üldarvestuses tudengimeeskonda ei arvestata, jäid Tallinna Tehnikagümnaasium ning tudengite meeskond punktide poolest viiki.

![ASI Karikas 2022 karikas ja diplom](https://i.imgur.com/tMQCzWI.jpg "ASI Karikas 2022 karikas ja diplom")

Selleaastase finaalvooru toimumist toetasid mitmed sponsorid - Tallinna Tehnikaülikooli Ametiliit, Baskin-Robbins, Zone, ERPLY ning Mektory - tegu oli siiani kõige rohkem sponsoreid kogunud ASI karika finaaliga. Oleme väga tänulikud kõigile sponsoritele, kes enda panuse andsid. Võistlejate lemmikuks sponsoriks kujunes ilmselt Baskin-Robbins oma jäätistega - igal vabal hetkel käidi jäätisetopse haaramas. Toredat elamust pakkus ka Starshipi robot, kes võistluse korraldajatele toidu kohale tõi.

Peale neljatunnist ajude ragistamist viis tudengite meeskond võistlejad ringkäigule mööda Mektoryt ning TalTechi Infotehnoloogia Maja, et leevendada tulemuste ootusärevust ning mõistusele pisut puhkust anda. Võistlejad jäid üritusega igati rahule ning peale paarikuulist puhkust saab korraldusmeeskond teha algust ASI Karikas 2023 võistlusega.
