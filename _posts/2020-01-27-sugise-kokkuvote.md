---
layout: post
title:  "2019 Sügise kokkuvõte!"
date:   2020-01-27 09:01:31 +0200
categories: blog
---

Sügissemester ongi läbi saamas ja Lapikud on jõudnud selle aja sees palju ära teha! Semestri avalöögist kuni aastavahetuseni välja oleme korraldanud koolitusi, suuremaid ja väiksemaid üritusi, ka niisama kokkusaamisi… Loe edasi, et rohkem teada saada!

Avalöök möödus kõigi, nii rebaste kui ka Lapikute jaoks kiirelt ja tegusalt. Meie kontorist käis läbi mitusada inimest, kes määrasid arvutijuppidele nimetusi, kirjutasid kaugjuhtimisega Pythonit, vastasid IT teemalistele küsimustele ja said ka natuke Lapikutest teada. Nagu juba traditsiooniks on kujunenud, siis pakkusime läbikäijatele kosutuseks vahvlit ja õuna.

Semestri esimese paari nädala jooksul korraldasime kaks infoõhtut ja igale valdkonnale eraldi valdkonnaõhtu. Infoõhtutel jagasime Lapikute kohta üldist informatsiooni ja rääkisime siin avalduvatest võimalustest, lisaks oli võimalus saada ka kehakinnitust ja värskendusi. Täiendavaks tutvustamiseks said rebased lahendada iga valdkonna välja mõeldud ülesandeid. Valdkonnaõhtutel tutvusime lähemalt rebastega ning ka nemad ülejäänud tiimidega.

![Lapikute infoõhtu](https://i.imgur.com/DAO9ltx.png "Lapikute infoõhtu")

Nagu ikka IT-organisatsioonile kohane, oleme korraldanud ka LANe. Suve lõpus toimus traditsiooniline LAPlan, kus mängisime Minecrafti ja Wreckfesti. Lisaks tegime jooksvalt veel eraldi Factorio ja CIV 5-e LANe.

Oleme juba alustanud ettevalmistustega kahe kevadel toimuva suurürituse korraldamiseks. Esimene neist on LAN ruudus, mida korraldame teist korda koos Tallinna Ülikooli DigiTechiga. Eelmisel aastal käis mängimas üle 200 inimese, kindlasti tuleb seekord veel rohkem! Turniirid toimuvad CS:GO-s, FIFAs ja Mortal Kombatis, aga võimalik on siseneda ka VR-maailmasse ja mängida lauamänge.
Valmistume usinalt ka aprillis toimuvaks LAPhackiks. Pikkade läbirääkimiste käigus otsustasime selle aasta teema - kultuur. Ootame huviga, milliseid huvitavaid ideid sellel aastal pitchitakse.

![LAN ruudus korraldustiim](https://i.imgur.com/RHY6nOA.png "LAN ruudus korraldustiim")

Aeg-ajalt on hea kuulda, et kõik inimesed teevad elus vigu. Selleks said ühel sügisõhtul kokku mitmed endised ja praegused lapikud ja rääkisid oma eksimustest tööl või koolis. Teemaks oli seekord IT-alased eksimused. Paljud lood olid humoorikalt edasi antud ja kindlasti said kõik osavõtjad kaasa teadmisi sellest, kuidas vältida probleemide tekkimist ja mida teha nende lahendamiseks.

Turunduse valdkond ei ole samuti semestri jooksul käed rüpes istunud. Esimese koolituse, turunduskoolituse, korraldasime koostöös TalTech turundusklubiga, mille eestvedajad rääkisid meile sotsiaalmeediast ja Instagramist. Fotokoolitusel rääkis meie oma liige Tõnis pildistamise põhitõdedest ning katsetasime oma telefonide ja fotokaamerate peal ise valgustust ja kompositsiooni. Õhtu lõppes üksteise piltide arvustamisega. Disaini koolitust tuli taas meile andma Laura Leon. Õppisime ürituste postrite kujundamist, mille käigus saime teadmisi fontidest, värvidest ja kõigest muust, mis disaini juurde kuulub. Õppisime põhitõdesid Figma rakenduse põhjal. 
Turunduse tiim töötab lisaks veel Lapikute kalendri kallal. Oleme ohverdanud mitu pühapäeva, et kaamera ette tüüpilisi Lapikuid manada, ning oleme jõudnud endaga lõpusirgele!

![Kalendri pildistamine](https://i.imgur.com/N3fgCGU.png "Kalendri pildistamine")


Meelelahutuseks igasuguste koolituste ja koosolekute vahele oleme ka sisustanud oma sügisõhtud erisuguste üritustega. Karaokeõhtuks muretsesime mikrid, stendid ja muud vajalikud asjad. Hääl sai ära lauldud ja nostalgia äratatud! Ürituste tiimi juht Peter käis välja mõtte, et teha üks niisamane koosistumine, ja tegimegi. Kohale tuli ka inimesi Filmiklubist, kuulda sai live-miksi DJ Siinuse poolt ja pidu ise kestis varaste hommikutundideni.

Mõtlesime, et oleks tore tutvuda ka teiste ülikooli organisatsioonide ja nende liikmetega. Selleks sai peetud saunaõhtu koos Robotiklubiga. Kuna Lapikute kontoriga samas majas asub mõnus hubane saun, siis oli asukoha leidmine lihtne. Kohale tuli 14 inimest ja saunale puhkust ei antud. Saun oli hea ja seltskond veel parem. Rääkisime ülikoolist, robotitest, ajaloost, sõjast, maailmast ja tervisest. Mängisime ka mänge ja sõime palju snäkke. 

Ühel reedesel päeval oktoobrikuus saime kokku, et pidada üks suur Halloweeni pidu. Selle aasta teema oli arvutimängud, seega oli kontoris näha nii Tomb Raidereid, Pikachusid kui ka Endermane. Hirmsasti kaunistatud kontoris mängisime otsimismänge ja Kahooti. Võidu kostüümiks oli seekord hoolega valmistatud Tetrise block, mis on kontoris siiamaani aukohal.

![Lapikute Halloween](https://i.imgur.com/ks1BUTY.png "Lapikute Halloween")


Eduka aasta lõpetasime jõulupeo ja aastavahetuse tähistamisega. Jõulupidu oli, nagu ikka, väga pidulik. Juhatus võttis kokku sellel aastal toimunu, võtsime vastu ka uued liikmed. Seekord oli neid lausa 22! Aastavahetuse ilutulestikku vaatasime ühiselt Nõmme silla pealt.

![Lapikute jõulupidu](https://i.imgur.com/JFLOR3P.jpg "Lapikute jõulupidu")

Selline oli Lapikute 2019. Aasta sügissemester. Loodame, et kevadel saame sama tegusad olla! 
