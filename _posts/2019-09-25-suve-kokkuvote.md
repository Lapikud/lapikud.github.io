---
layout: post
title:  "2019 Suve kokkuvõte!"
date:   2019-09-25 16:30:31 +0200
categories: blog
---

Septembrikuu on mööda tuhisenud, kool käib juba täies hoos ja samamoodi ka Lapikute töö. Selles tegusas õhkkonnas mõtlesime, et võiks heita pilgu tagasi meie kevadistele ja suvistele tegemistele, et ei ununeks, kui toredalt see aeg möödus.

Kevade suursündmus LAPhack toimus seekord juba kolmandat korda! Selle aasta teema oli tervis ja pitchiti mitu huvitavat ideed - õhureostuse tabloodest kuni hambaarstide broneerimisäpini välja. Peavõidu sai tiim Recovery Companion, kelle idee oli äpp, mis teeb rasketest haigustest taastujatel teekonna kergemaks. Lisaks jaotati välja mitmeid eriauhindu meie sponsorite (Tehnopol, Concise, Ultrahack) poolt. Aitäh kõigile sponsoritele, et nad ürituse võimalikuks tegid! Ürituse korraldamine oli meie jaoks väga vahva ning organiseerime LAPhack’i tuleval kevadel uuesti!

![LAPhack](https://i.imgur.com/6S8px2T.jpg "LAPhack")
![LAPhacki tublid osalejad](https://i.imgur.com/yAtm5AW.jpg "LAPhacki tublid osalejad")
![LAPhacki mentorid](https://i.imgur.com/sZ1kFi2.jpg "LAPhacki mentorid")

Mais toimus üldkoosolek, kus andsime kõigile liikmetele ülevaate möödunud aastast, valisime omale uue juhatuse ja võtsime vastu mõned uued liikmed. Õhtu lõppes peoga, kus vana juhatus kostitas traditsiooniliselt uue juhatuse liikmeid mõningase kangema joogiga.

![Üldkoosolek](https://i.imgur.com/te9uLel.jpg "Üldkoosolek")
![Lapikute juhatus 2019](https://i.imgur.com/FHVbrsY.jpg "Lapikute juhatus 2019")

Tegusasse kevadesse mahtus ka ASI karika-nimeline üritus. Tegu on programmeerimisvõistlusega, mis on suunatud kooliõpilastele. Taaselustasime selle ürituse (mis on mitmeid aastaid unustuses olnud) koos Arvutisüsteemide Instituudiga.

![ASI karikas](https://i.imgur.com/wsHyJnK.jpg "ASI karikas")
![Programmeeritav riistvara](https://i.imgur.com/T8Z0jOj.jpg "Programmeeritav riistvara")

Juulis veetsime koos toreda nädalavahetuse Pätsuloigu puhketalus, mis oli uue juhatuse jaoks esimene ülesanne ja üritus, mida koos korraldada. Saime grillida, chillida, saunas käia ja ka Klooga järves ujuda. Pidasime maha ühe suurema koosoleku, kus arutasime koos uue semestri algust ja kontori remonti.

![Suvepäevad](https://i.imgur.com/lJV8E54.jpg "Suvepäevad")

Sellel suvel jõudis lõpule ka fotokoolituste seeria neljanda osaga. Terve kooliaasta vältel olime õppinud pildistamise teooriat, valgustamist, poseerimist ja kõike muud vajalikku, et teha häid pilte. Neljandaks osaks korraldasime väljasõidu metsa, kus kõige tõsisemad huvilised said harjutada nii pildistamist kui ka poseerimist. Aitäh Tõnis Filippovile koolituste läbiviimise eest! Sellel semestril algab ka uus koolituste seeria, ära seda maha maga!

![Fotokoolitus](https://i.imgur.com/bc4kWyG.jpg "Fotokoolitus")
![Fotokoolitus](https://i.imgur.com/0Qduzd7.jpg "Fotokoolitus")

Uue juhatuse üks eesmärkidest uueks aastaks oli teha meie kontor mõnusamaks paigaks, kus olla. Haarasimegi härjal sarvist ja hakkasime suvel kontorit remontima. Esiteks tegime põhjaliku koristuse, mille käigus viskasime välja suure osa aastate jooksul kogunenud ebavajalikust kraamist, et kontorisse olemise-ruumi juurde saada. Peale seda lükkasime kogu mööbli keset tuba ja hakkasime seinu värvima! Ühe seina tegime täiesti oranžiks, et meie ametlikke värve peegeldada, joonistatud sai ka kaks logo. Oleme rahul tehtud tööga, sest kontor näeb palju ilusam ja modernsem välja!

![Remontimine](https://i.imgur.com/pfhi5Z1.jpg "Remontimine")
![Lapikute logo](https://i.imgur.com/lRChhPp.jpg "Lapikute logo")

Nähes esimest korda toimuva Tudengi Bowlinguliiga kuulutust, otsustasid lapikutest asjaarmastajad tiimi kokku ajada. Eesmärgiks oli lihtsalt lõbutseda ja nautida mängu. Turniiri moodustasid neli vooru, kus mängiti neljastes gruppides üksteise vastu. Juba esimeses voorus viskas Tõnis Filippov oma isikliku rekordi, 257! See tõstis tervel tiimil motivatsiooni ka järgmistes voorudes edasi pingutada. Turniiri viimane voor oli närvekõditav. Võitja ei olnud teada kuni viimase mängu viimaste viseteni. Lapikud pidid kõrvalt vaatama vastaste mängu, mis otsustas kõik. Õnneks esikoha konkurendid kaotasid ja lapikud said kirja turniirivõidu koos rohkete auhindadega. See sügis toimub uus Tudengi Bowlinguliiga, näeme seal!

![Bowling](https://i.imgur.com/Zk1IZ2Q.jpg "Bowling")

Sellega lõppes ka meie suvi. Loe juba järgmisest blogist, mida sügisel teinud oleme!
